## Viikkoraportti 1

Kurssi on aloitettu; tällä viikolla luin paljon materiaalia ja ohjeistusta sekä
kävin aloitusluennolla.

Luennolla kuulemieni vinkkien pohjalta ajattelin ensin jotakin itselleni
mielenkiintoista mutta haastavaa algoritmitehtävää. Mielessäni oli ensimmäisenä
ohjelma, joka tunnistaisi intervalleja tai muutaman nuotin melodioita
vihellyksestä Fourier-muunnoksen avulla, sillä olen tehnyt vastaavan ongelman
parissa kokeita jo aiemmin C++:lla. Ilmeni kuitenkin, että Fourier-muunnos
saattaa olla puhtaalla Javalla hitaanpuoleinen toteuttaa.

Aihetta ei voi pohtia loputtomiin vaan on edettävä. Siispä valitsin valmiista
aihevaihtoehdoista mielenkiintoisimman eli labyrintin reittihaun. Ihmisen
ratkomaksi tarkoitettujen tehtävien ratkaiseminen konenäköalgoritmien avulla on
aina tuntunut mielenkiintoiselta alueelta.

Kirjoitin määrittelydokumentin ja
tein siihen muutamia havainnollistavia kuvia. Samalla selvitin itsellenikin,
mitä oikeastaan olen tekemässä. Pajassa käydessäni opin flood fill -algoritmin
yhteydestä leveyssuuntaiseen hakuun.

Tässä vaiheessa ainakin testausasiat ovat jossain määriä vielä epäselviä.
Verkkotietorakenteen osat lienevät suoraviivaisesti yksikkötestattavia, mutta
entä reitinhaku kokonaisuutena? C++:aa koodaavana vim-käyttäjänä myös Eclipsen
projektirakenne ja buildauskäytännöt vaativat jonkin verran totuttelua.

Arvioisin käyttäneeni kurssiin tällä viikolla yli viisi, alle kymmenen tuntia.

Ensi viikolla on tarkoitus aloittaa varsinainen koodaus. Aloitan kenties kuvan
lukemisesta, jotta syötedataa olisi heti käytettävissä.
